+++
title = "Bengali Short Story: মেঘ ভেলার মাঝি"

date = 2019-04-13T00:00:00
lastmod = 2019-04-17T00:22:35
draft = false

# Authors. Comma separated list, e.g. `["Bob Smith", "David Jones"]`.
authors = ["MD Kamrul Islam"]

tags = ["Stories by Me"]
summary = "In the rainwater lies solace and bliss thou looked for in your long tedious journey"

[header]
image = ""
caption = ""

+++

## পর্ব ১ঃ রবিবার

বৃষ্টি পড়ছে। ইংরেজি “Cats and Dogs” ধরণের বৃষ্টি না, ম্যাদামারা ধরণের বৃষ্টি। যেন নিতান্তই পড়ার দায় বলে পড়ছে। ব্যাগে ছাতা আছে, তবুও এমন দায়সারা বৃষ্টি তে ছাতা মেলার দায় অনুভব করলাম না। আর পথও অবশ্য খুব বেশি বাকি নেই। এইতো গোটাদশেক পা ফেলে বামে মোড় নিয়ে আর কয়েক পা, এরপরই লিফট এর সামনে পোঁছে যাব। কিন্তু আমার মনের কথা বুঝতে পেরেই হয়তো মেঘ ভেলার উপরে বসা কেউ মুচকি হাসল। একটু আগের ছুঁচের মত পড়ন্ত বৃষ্টির ফোঁটা মেঘ ওপারের সেই কেউ একজনের আশীর্বাদধন্য হয়ে ফুলে ফেঁপে উঠে পড়তে লাগলো। তারই চার-পাঁচ ফোঁটা শার্ট এর ওপর পড়তেই বুঝলাম যে এই “ঘন ঘন মুখর বাদল” প্রতিহত করা আমারা শার্টের কম্ম নয়। দৌড়ে গিয়ে পাশের চায়ের দোকানের নিচে আশ্রয় নিলাম। টিনের চালের উপর বৃষ্টির ফোঁটার শব্দ শুনতে বেশ লাগছিল। আমার পরিপাটি করে সাজানো ঈষৎ ভেজা চুলে হাত বুলিয়ে, বৃষ্টির ফোঁটা ঝেড়ে ফেলার চেষ্টায় চুলগুলোকে এলোমেলো করে দিতে লাগলাম। ওদিকে আবার দোকানদার চা চাপিয়েছে চুলায়। বেশ কয়েকবার জ্বাল দেয়া দুধের কারণে গন্ধও বেরিয়েছে চমৎকার। দাঁড়িয়ে এক কাপ চা খাবো নাকি ছাতা মেলে হাঁটা শুরু করবো, এ নিয়ে বেশ দোটানায় পরে গেলাম। হঠাৎ-ই একটি মিষ্টি গলার স্বর আমার দোটানার দুয়ারে খিল এঁটে দিলো।

“অ্যাই,দাঁড়িয়ে আছো কেন? ক্লাসের তো দেরি হয়ে যাচ্ছে।”
ঝট করে মুখ ফেরালাম। দেখি, মেঘের ওপারে বসা সেইজনের; মানুষকে ভিজিয়ে দেবার সমস্ত পরিকল্পনা নস্যাৎ করে দিয়ে শুষ্ক,অক্ষত দেহে একটি মেয়ে, আমার দিকে ভুরু কুঁচকে তাকিয়ে আছে।
“আসো,আসো। জলদি করে ছাতার ভিতরে আসো।”

অর্থি। আমার কোচিং এর ব্যাচমেট। ঠিক বন্ধু নয়.... সহপাঠী বলা যেতে পারে। ইংরেজিতে যদি বলি তাহলে আমাদেরকে, `Acquaintance’  বলা চলে। আমি মনে মনে বেশ হকচকিয়ে গেলেও বাইরে তা প্রকাশ করলাম না। আমার ট্রেডমার্ক একটা হাসি দিয়ে ছাতার নিচে গিয়ে দাঁড়ালাম।

এখানে আমার ট্রেডমার্ক হাসির ব্যাপারে কিছুটা বলে রাখা দরকার।
“ব্যবসায়িগনের নিজস্ব চিহ্ন এর অনুরুপ আমার হাসি-এর ও নিজস্ব পন্যচিহ্ন বিদ্যমান। স্থান, কাল এবং সম্মুখে উপস্থিত মানব অথবা মানবীভেদে হাসির স্তর উঠানামা করে, কিন্তু গুনগত মান অক্ষুণ্ণ থাকে। প্রাথমিক স্তরে, পথিমধ্যে কাহারো সহিত দেখা হইলে আমার ঠোঁট টিপিয়া ধরিয়া, নাসারন্ধ্র কর্তৃক আলতো শব্দে শ্বাস ছাড়িয়া দিয়া আমি যে হাসির অবতারণা করি তাহা হইলো প্রথম স্তরের হাসি। দ্বিতীয় স্তরে, যখন কোন সভ্য ব্যক্তির সংস্রবে আসিয়া আমার বিরক্তির কাঁটাটা টিকটিক করিয়া ডানে হেলিয়া যাইতে থাকে তখন, নাক টিপিয়া ধরিয়া রাখিয়া ঠোঁটযুগলের ফাঁক দিয়া ছয়-সাতটা দন্ত বাহির করিয়া দেখাইয়া দেই। এতেও যদি ঐ সভ্য ব্যক্তির সুবুদ্ধি এর উদয় না ঘটে এবং নেহাত পরিচিত বলিয়া তাহাকে ঠ্যাঙাতে আমি অপারগ হই, তবে মুখমণ্ডলের মাংসপেশির উপর প্রবল নির্যাতন করিয়া এবং ক্রমাগত নাক-নিঃসৃত আলতো শব্দ ধাপে ধাপে বাড়াইয়া, সৃষ্ট দৃষ্টিনন্দন অথচ পীড়াদায়ক হাসি-ই হইলো তৃতীয় এবং সর্বশেষ স্তরের হাসি।”

দ্বিতীয় স্তরের একটি ট্রেডমার্ক হাসি দিয়ে অর্থির ছাতার নিচে গিয়ে দাঁড়ালাম বটে কিন্তু বুকের ভিতরে ইতোমধ্যেই হাতুড়ি পিটবার আওয়াজ শুরু হয়ে গিয়েছে। অর্থির পায়ের সাথে তাল মেলাবার চেষ্টা করে হাঁটতে থাকলাম। ছাতার নিচে দাঁড়ানোর মূল যে উদ্দেশ্য, বৃষ্টি ঠেকানো, তা আর হল না। নারীস্পর্শ না করার পণ নিয়ে অর্থির সাথে বেশ খানিকটা দূরত্ব বজায় রেখে চলছিলাম। জীবনে এই প্রথম মাতৃস্থানিয় ব্যতিত কোন নারীর সাথে একই ছাতার নিচে হাঁটছি। ‘ভুলে যদি তাকে স্পর্শ করে ফেলি’- এই টেনশানে সেই ঠাণ্ডার মাঝেও ঘামতে লাগলাম। স্পর্শ এড়াতে গিয়ে ওদিকে আমার শার্টের বাঁ-হাতা আর প্যান্টের গোঁড়া ভিজে চপচপ করছে, করুক। Priorities First. 

ওটুকু পথ আসতে গিয়ে মনে হল অনন্তকাল কেটে গেছে। শেষমেশ লিফটের সামনে এসে পৌঁছালাম। শার্টের বাঁ-হাতা আড়াল করে অর্থির দিকে তাকিয়ে একটা প্রথম স্তরের ট্রেডমার্ক হাসি দিলাম। প্রত্যুত্তরে অর্থিও হাসল, কিছু বলল না। লিফট এলে পরে লিফট এ উঠলাম। ফিফথ ফ্লোরে গিয়ে লিফট থেকে নেমে ক্লাসে গেলাম। এর মাঝে আর কোন কথা হয়নি অর্থির সাথে। ক্লাসে ঢুকে শেষের দিকের একটা ডেস্কে বসলাম। বারী ভাই এখনো আসে নি। স্বাভাবিক; ভাই এর টাইম মতো আসাটাই বরং অস্বাভাবিক। মাথা থেকে এখনো অর্থি বিষয়ক চিন্তা ভাবনা ঝেড়ে ফেলতে পারি নি। আচ্ছা, ছাতাটা কি রঙের জানি ছিল? উত্তর মাথায় আসার আগেই দরজা খুলে এক তাড়া নোট হাতে বারী ভাই ঢুকলেন। কিছুটা ভিজে গেছেন ভাই। নোট্‌সগুলো এক ডেস্কে নামিয়ে রেখে বললেন,
“Hey guys, কি অবস্থা? বাইরে তো সেই বৃষ্টি, কিন্তু লিফট এর ভিতরে আবার গরম। কই যে যাই...।” বারী ভাই জিহ্বা দিয়ে চুকচুক শব্দ করলেন। “Anyways, আজকের লেকচারটা বেশ শর্ট। Chill করে পড়বো আমরা।” নোট্‌সগুলো একটি মেয়ের হাতে দিতে দিতে বললেন, “একটা রেখে পাস করে দাও।”
হাতে হাতে এসে আমিও এক কপি নোট পেলাম। দেখলাম, ‘Conditionals’ এর উপর একটা লেকচার। এক্সট্রা নোট্‌সগুলো ফেরত নিতে নিতে বারী ভাই বললেন, “সবাই পেয়েছো?” আমরা মাথা নেড়ে বুঝিয়ে দিলাম যে পেয়েছি। নোট্‌সগুলো রেখে দিয়ে বারী ভাই বললেন, “Okay then, let’s start.”

আমি কলম বের করার জন্য বাগের চেইন খুললাম। কলম বের করতে গিয়ে বেশ একটা ধাক্কামতো খেলাম। মুহূর্তের মাঝেই সামলে উঠে নিয়ে, নিজের মনকে শুনিয়েই একটা প্রথম স্তরের ট্রেডমার্ক হাসি দিলাম। ছাতাটা ব্যাগেই পড়ে আছে, অথচ অর্থির সাথে আসবার সময় আমার একবারও খেয়াল হয় নি।


## উপপর্বঃ রবিবার-রাত

আমার ফেসবুক অ্যাকাউণ্ট নেই, অবিশ্বাস্য হলেও সত্যি। এমন না যে বাবা মায়ের নিষেধ ছিল কিংবা ইন্টারনেট অ্যাক্সেস ছিল না, না এমন কোন কারণ নেই। বাবা কয়েকবার বলেছেনও একটা ফেসবুক অ্যাকাউন্ট খুলতে, কিন্তু, কেন জানি এর উপর আমার কোন আকর্ষণ বা মোহ নেই। আমার মায়ের একটা ফেসবুক অ্যাকাউন্ট আছে, আমি-ই খুলে দিয়েছিলাম। আমার কোচিং এর বন্ধুরা কোন গ্রুপ খুললে ঐ অ্যাকাউন্ট দিয়েই Add দিতাম আর Notifications চেক করতাম।

কোচিং থেকে ফিরে আসতে বেশ রাত হয়ে গেলো। হালকা কিছু নাস্তা করে পড়ার টেবিলে গিয়ে বসলাম। আজকের Conditionals এর নোটটা বের করে Second Conditionals এর পেজটা খুললাম। চোখের সামনে Second Conditional এর Basic Format খোলা থাকলেও, মাথার ভিতরে ঘুরছে দুপুর বেলাকার সেই ঘটনা। আমি, অর্থি, একটি ছাতা... ভাঙ্গা রেকর্ডারের মতো ঘুরে ফিরে এগুলিই বেজে চলছে। if+past simple .... would+infinitive এই সাধারণ ফরম্যাটটাই মাথার কোন এক লক্ষ্মীছাড়া রিফ্লেক্টরে ধাক্কা খেয়ে বার বার ফিরে আসছে। শেষমেশ হতাশ হয়ে উঠে পড়লাম। কম্পিউটার চালু করে আম্মুর ফেসবুকে লগইন করলাম। ‘10A’ নামের গ্রুপে ঢুকে দেখলাম কোন নতুন নোটিশ আছে নাকি। কিছুই নেই। কি মনে করে Members এ গিয়ে অর্থির প্রোফাইল খুঁজে বের করে দেখতে লাগলাম। অর্থির পুরো  নাম সিনথিয়া রহমান অর্থি। দেখলাম বেশ কিছু বলিউড রিলেটেড পোস্ট আছে, কাজিনদের সাথে অনেক ছবি। স্ক্রল ডাউন করতে করতে এক জায়গায় এসে থমকে গেলাম। একটা রেস্টুরেন্টে অর্থি আর একটা ছেলের একসাথে তোলা সেলফি। ছেলেটাকে ট্যাগ করা। নামের উপরে ক্লিক করলাম।
প্রোফাইলে ঢুকে ছোটোখাটো সাইজের একটা ধাক্কা খেলাম। ছেলেটির নাম ওয়াহেদ চৌধুরী। বুয়েটে পড়ে। Department of Computer Science and Engineering, ব্যাচ ২০১৫। কভার ফটোতে দেখলাম অর্থি এবং তার একসাথে একটা ছবি দেওয়া। চেহারা মন্দ নয়। শ্যামলা বর্ণ। চশমা পড়ে। ভাবলাম কাজিন-টাজিন হবে বোধহয়। কভার ফটোতে অর্থি সবুজ আর হলুদ রঙের একটা শাড়ি পড়েছে। খুব সুন্দর মানিয়েছে তাকে ঐ শাড়িটায়। নিচে আবারো স্ক্রল ডাউন করছি এমন সময় মা এসে বলল,
“কিরে, এই অসময়ে এসে কম্পিউটারের সামনে বসলি যে?”
“মা, কম্পিউটারে বসার আবার সময়-অসময় কি? এমনি- একটু কাজ ছিল।”
“কি কাজ?”
“ইংরেজিতে একটা সমস্যা হয়েছিল। বুঝতে পারছিলাম না, তাই গুগলে সার্চ করলাম।”, মিথ্যে বলে মাকে পাশ কাটিয়ে নিজের ঘরে ফিরে এলাম। নোটবইটা খুলে Second Conditionals-টা বোঝার চেষ্টা করলাম। পড়তে পড়তে নিজের অজান্তেই যে কখন খাতার এককোণে লিখলাম, “ওয়াহেদ,বুয়েট,CSE, ’15 Batch”, খেয়ালই হলো না।

## পর্ব ২ঃ মঙ্গলবার
“... Enough এর আগে Adjective অথবা Adverb বসে এবং পরে বসে Noun। একটা Example দিই। ... যেমন ধরো, This car costs you 25 million taka। And suppose you have only 1 million। তাইলে তুমি কি বলবা? - I don’t have enough money. This car is very expensive and I will never be rich enough to buy it। এখানে প্রথম enough টার পরে money বসেছে, যেহেতু money একটা noun, তাই পরে বসবে, আর rich হল adjective, তাই সেইটা দ্বিতীয় enough এর আগে বসছে। এই, একদমই easy না!” বারী ভাই থেমে, আমরা বুঝেছি কি না তা বুঝতে আমাদের দিকে তাকালেন। আমাদেরকে দেখে বোধহয় আশ্বস্ত হলেন যে আমরা বুঝেছি। এরপর ঘাড় ঘুরিয়ে তিনি ঘড়ির দিকে তাকালেন। ঘড়ির মিনিট আর ঘণ্টার কাঁটা চার এর দাগকে প্রায় ছুঁইছুঁই করছে। ক্লাস টাইম প্রায় শেষ।
“আজকের লেকচারটা বেশ ইজি না? তবুও আমার রিকোয়েস্ট বাসায় গিয়ে আধঘণ্টা সময় দিবা। এই নোটটা আগাগোড়া পড়বা। এখন দেখবা সব পানি। Okay guys, ছুটি।”
আমরা উঠে দাঁড়ালাম। মেয়েদেরকে আগে বের হতে দিলাম। কবির নামে একটি ছেলে  মোটা একটা বই বের করে বারী ভাই কে কি জানি দেখাতে লাগলো। আমি আর কয়েকটা ছেলে বের হয়ে এলাম। অর্থি আর অন্যসব মেয়েরা লিফটের সামনে ভিড় করে আছে। আমরা ছেলেরা সব সিঁড়ি দিয়েই নামলাম। আমি নেমে কারো জন্য দাঁড়ালাম না। কারণ বেশিরভাগ ছেলেরাই এখন যাবে টঙে। সিগারেট টানতে। একটু পর বারী ভাইও এসে তাদের সাথে যোগ দেবেন। ঢাকা শহরের দূষিত বায়ুতে শ্বাস নিয়ে এম্নিতেই ফুসফুসের বারোটা বাজিয়ে দিয়েছি, এর সাথে আবার নিকোটিনের ধোঁয়া যোগ করে ফুসফুসের তেরোটা বাজানোর কোন মানে হয় না। আমি রাস্তা ক্রস করে ওপারে গিয়ে বাসের জন্য দাঁড়ালাম। রাস্তায় জ্যাম আছে মোটামুটি। কিছুক্ষণবাদেই একটা বাসে উঠলাম। গেটের সামনে গাদাগাদিকে পাশ কাটিয়ে, একজন সহযাত্রীর পা মাড়িয়ে, আরো কয়েকজনের কঠিন ভ্রূকুটি উপেক্ষা করে পেছনের দিকে মোটামুটি খোলামেলা এক জায়গায় দাঁড়ালাম।

বাইরে বেশ গরম। দুই ঘণ্টা এ.সি. রুমে কাটিয়ে আসায় এখনো ঘামতে শুরু করিনি। কিন্তু এই জ্যামে আর মিনিটদশেক বাস থেমে থাকলেই, ঘেমে গোসল হয়ে যাব। তবুও, আমার রোদই ভাল লাগে। বৃষ্টি হলে রাস্তায় কাদা হয়ে সে এক বিতিকিচ্ছিরি অবস্থা। হাঁটতে গেলেই স্যান্ডেলে কাদা ঢুকে যায়। আমি বাসের জানালা দিয়ে বাইরে তাকিয়ে ফুটপাতে হেঁটে চলা মানুষের ঢল দেখছি। আজ বারী ভাই ক্লাসে ‘বব মারলে’ নামে একজনের একটা গান শুনতে বলেছিল। The Wailing Wailers অ্যালবামের I’m Still Waiting। যেই কবিতা থেকে এই গানের লিরিক্স নেয়া হয়েছিল তার কয়েকটি লাইনও বারী ভাই বলেছিলেন-

'…. I just can’t tell the raindrops from my teardrops / Falling down my face.
Look at it, It doesn’t really raindrops ….'

আমি জিজ্ঞেস করেছিলাম, “ভাইয়া, “it doesn’t really raindrops”- এইটা কি গ্রামাটিকালি কারেক্ট?”। বারী ভাই হেসে বলেছিলেন, “আরে, এইটা তো গান একটা, সুর মেলানোর জন্য এভাবে বলেছে। আর এম্নিতেও যে খুব একটা ইনকারেক্ট তাও না। বললে এভাবে বলাই যায়।”

আমি বাইরের দিকে তাকিয়ে কবিতাটার কথা ভাবছিলাম। একে বাংলায় অনুবাদ করলে কিরকম হবে? ভাবতে ভাবতে কয়েকটা রিকশার দিকে আমার চোখ পড়ল। রিকশার যাত্রীদের উপর চোখ বুলিয়ে যাচ্ছি, হঠাৎ একটা রিকশায় আমার চোখ আটকে গেলো। চেয়ে দেখি, অর্থি বসে আছে রিকশায়, সাথে আর একটি ছেলে। কেমন যেন চেনা চেনা মনে হল। ভুরু কুঁচকে ভাল করে তাকালাম। সাথে সাথে বেশ কয়েকটা ঘটনা একসাথে ঘটে গেলো। থেমে থাকা বাসের চাকা ঘুরতে শুরু করলো, আমার বুক ধ্বক করে উঠল আর সেই শব্দটা মনে হল আমি কানে শুনতে পেলাম এবং মনের মাঝে তীক্ষ্ণ কিছুর আঁচড়ে কে জানি লিখে দিয়ে গেলো, - “ওয়াহেদ,বুয়েট,CSE, ’15 Batch”। 

কয়েক পাক ঘুরেই বাসের চাকা আবার থেমে গেলো। অর্থির রিকশাও কিছুটা এগিয়েছে। ওদেরকে তাই এখনো দেখতে পারছি। আমি ঠোঁটের কোণে ফ্যাকাসে একটু হাসি রেখে তাদের দিকে তাকিয়ে থাকলাম। ওয়াহেদ কি যেন একটা বলাতে অর্থি বেশ জোরেই হেসে উঠল। বইয়ের পাতায় লেখা খিলখিল ধরণের হাসি নয়, তবে আমার শুনতে বেশ লাগলো। হাসতে হাসতে অর্থি ওয়াহেদের হাতের উপরে হাত রাখলো। হার্টবিট-টা আবারো যেন শুনতে পেলাম। শুন্য থালা সামনে রেখে নিঃস্ব মা যেমনি  করে তার ক্রন্দনরত শিশুকে মিথ্যা কথায় ভোলানোর চেষ্টা করে তেমনি করেই আমি আমার মনকে শুনিয়ে বললাম, “কাজিন”। ক্ষণিকবাদেই অর্থি ওয়াহেদের হাত ছেড়ে দিলো। এরপরেই অর্থি ব্যস্ত হয়ে পড়ল ওয়াহেদকে হাত নেড়েচেড়ে কি যেন বোঝাতে। দূর থেকে ভালো মতো শুনতে পাচ্ছিলাম না। ওয়াহেদ শুনতে শুনতে যখনই অন্যমনস্ক হয়ে যাচ্ছিল ততবারই অর্থি তর্জনি আঙ্গুল দিয়ে ওয়াহেদের পেটে কিংবা হাতে গুঁতো মারছিল। প্রত্যেকবার গুঁতো খেয়ে ওয়াহেদ যেমন চমকে উঠছিল, আমিও তেমনি প্রত্যেকবারেই কানের পাশে আমার হার্টবিট শুনতে পাচ্ছিলাম। নিস্ফল আশ্বাসে আমার মনকে ক্রমাগত শুনিয়ে যাচ্ছিলাম- “কাজিন! কাজিন! কাজিন!”।

অর্থির কথা একসময় শেষ হল। জ্যাম এখনো ছাড়েনি। ওয়াহেদ সামনের দিকে তাকিয়ে আছে। হঠাৎ দেখলাম ওয়াহেদের বাম হাতটা শূন্যে ভেসে উঠল, যখন নামলো তখন তা অর্থির হাতের উপরে এসে আশ্রয় নিলো। হার্টবিটটা মনে হল অন্যবারের চেয়ে একটু বেশি জোর আওয়াজে শুনতে পেলাম। মনকে বলতে গেলাম কাজিন কিন্তু ‘কা-’ তেই আটকে গেলাম। দেখলাম ধীরে ধীরে অর্থির মাথাটা এলিয়ে পড়ল ওয়াহেদের কাঁধের উপরে। বাসের চাকা আবার ঘুরতে শুরু করলো। জ্যাম ছেড়েছে। ওদেরকে আর দেখতে পেলাম না। একটা দীর্ঘশ্বাসের সাথে ঠোঁট দিয়ে বেরিয়ে এল আরেকটি শব্দ- “বয়ফ্রেন্ড”।

মিথ্যে বলতে বলতে ক্লান্ত হয়ে নিঃস্ব মা-ও একসময় অকপটে স্বীকার করে নিজের কপর্দকহীনতার কথা। আর তখন না জানি কেন, সেই অবুঝ শিশুটিও কান্না থামিয়ে অবাক হয়ে তার মায়ের মুখের দিকে তাকায়। হয়তোবা সে বোঝে। কিছুটা, তার মায়ের মুখের দিকে তাকিয়ে। কিছুটা, তার চোখের কোণে জমে ওঠা জলের কণা দেখতে পেয়ে। আমার অকপট স্বীকারোক্তি শুনে আমার অস্থির মনও ঠিক তেমনি করে শান্ত হয়ে গেলো। হৃদয়সাগরতীরে আছড়ে পড়া পর্বতসম ঢেউগুলো, আলতো করে ভিজিয়ে দিতে লাগলো তীরের বালুকণাকে। হয়তোবা আমার মনও আমাকে বুঝেছিল। কিছুটা, আমার দীর্ঘশ্বাসের দীর্ঘতায়। কিছুটা, আমার মিইয়ে যাওয়া ট্রেডমার্ক হাসির পিছনে লুকোনো ব্যাথা আঁচ করতে পেরে।


## পর্ব ৩ঃ বৃহস্পতিবার
“Alright guys, ছুটি”, বলে বারী ভাই দুই হাত দিয়ে তালি দেওয়ার মতো করে একটা আওয়াজ করলেন। “ওহ, বাই দা ওয়ে, নেক্সট ক্লাসে একটা রিভিউ টেস্ট আছে। লেকচার 1 টু 6। লেকচার শিট-গুলোই একটু নেড়েচেড়ে দেইখো আর কোন প্রবলেম থাকলে নেক্সট ক্লাসে নিয়ে এসে দেখাইয়ো। Okay guys, ছুটি”, বলে দ্বিতীয়বারের মতো বারী ভাই তালি দেওয়ার মতো একটা আওয়াজ করলেন।

ব্যাগ গোছানোই ছিল। চেইন লাগাতে লাগাতে উঠে দাঁড়ালাম। প্রচলিত ‘মহিলা আগে’ প্রবাদটির ব্যভিচার করে সবার আগে দরজা দিয়ে বের হলাম। অর্থি আজ ক্লাসে আসে নি। নিজেই নিজের মনকে ধমক লাগালাম, “So what? অর্থি আসেনি তাতে তোর কি?” কিন্তু মন যেন শুনেও শুনল না। প্রেতবৎ দীর্ঘশ্বাসের ন্যায় সে বলতে থাকল, “সে আসেনি! সে আসেনি!”। এভাবে অন্যমনস্ক হয়ে হেঁটে কখন যে সিঁড়ি পেরিয়ে ফুটপাতে এসে পরেছি তা আর খেয়ালই করিনি। ফুটপাতে পড়ে থাকা ইটের খোয়া গুনতে গুনতে এগুচ্ছি। আশপাশ দিয়ে বিভিন্ন ডিজাইনের জুতা আর স্যান্ডেল ব্যস্ত পায়ে আমাকে পাশ কাটিয়ে চলে যাচ্ছে। সামনে আরেক বাহারি ডিজাইনের স্যান্ডেল পায়ে কে যেন আসছে। কিন্তু, অন্যগুলোর মতো এই স্যান্ডেলজোড়া আমাকে পাশ কাটিয়ে চলে গেলো না। আমার সামনে এসে থমকে দাঁড়ালো। এগুবার পথ রুদ্ধ হয়ে যাওয়ায় আমিও থমকে দাঁড়ালাম। মুখ তুলে স্যান্ডেলজোড়ার মালিকের দিকে তাকালাম।

সপ্তাহে তৃতীয়বারের মতো আমার হার্টের ‘Stress Test’ শুরু হয়ে গেলো। গোলাপি রঙের একটা সিনথেটিকের ওড়না আর নকশা করা সবুজ-হলুদ পোশাকে অর্থি আমার দিকে তাকিয়ে মিটিমিটি হাসছে। কিছুটা ধাঁধাঁয় পড়ে গেলাম। অর্থি তো আজ ক্লাসে আসেনি, তাই না? নাকি এসেছে? আমি-ই খেয়াল করিনি। “Hi”, ডান হাত উপরে তুলে অর্থি বলল। আমি ডান হাতটা অল্প একটু তুলে অস্ফুটস্বরে Hi বললাম। কিন্তু, সে শব্দ অর্থি তো দুরের কথা, আমার নিজের কানে যাবার আগেই বাতাসে মিলিয়ে গেলো। অর্থি অবশ্য কিছু মনে করলো না। তার স্বভাবমতো হাত নেড়েচেড়ে বলতে লাগলো-
“ক্লাস শেষ করে বেরোলে না? আমি তো আজকে আসতে পারিনি। বাসায় দরকার ছিল একটু। কি পড়ালো আজকে বারী ভাই? গত ক্লাসের উপর রিভিউ এক্সাম নিয়েছে? পরের দিন কি পড়াবে? আর ম্যাথের ক্লাসগুলোর কি হবে? অদ্রি ভাই কি কোনো ম্যাসেজ দিয়েছে?”
একের পর এক প্রশ্নবাণে আমাকে জর্জরিত করে অবশেষে অর্থি থামল। আমি একটা প্রথমস্তরের ট্রেডমার্ক হাসি দিয়ে অদ্রি ভাই যে কোন ম্যাসেজ দেয়নি- এই বলে আমার উত্তরপর্ব শুরু করতে যাবো- কিন্তু অর্থির দিকে তাকিয়ে থেমে গেলাম। অর্থির দৃষ্টি আমাকে পেরিয়ে সুদূরে কোন কিছুর উপরে নিবদ্ধ। সেই দৃষ্টি অনুসরণ করে আমি ঘাড় ঘুরিয়ে তাকালাম। একটা ছেলে এদিকে তাকিয়ে হাত নাড়ছে। এবারে ছেলেটিকে চিনবার জন্য আর ভুরু কোঁচকাতে হল না। মনের মাঝে পূর্বমুদ্রিত লেখাগুলো ঈর্ষা নামক এক বারুদের স্ফুলিঙ্গে জ্বলে উঠে তার পরিচয় জানান দিয়ে গেলো, “ওয়াহেদ,বুয়েট,CSE, ’15 Batch”।

অর্থির গলার আওয়াজে আমার ক্ষণিকের ঘোর কেটে গেলো।
“অ্যাই, শোনো। সরি, একটা ফ্রেন্ড এর সাথে দেখা করতে এসেছিলাম। ঐ যে ডাকছে আমাকে।”

আমি আমার প্রথমস্তরের ট্রেডমার্ক হাসি টেনে দ্বিতীয় স্তরে নিয়ে গিয়ে অর্থির পথ ছেড়ে দিয়ে দাঁড়ালাম।
“পরের দিন ক্লাসে এসে শুনবো, ওকে? এখন যাই, Bye।”
হাতটা সামান্য নেড়ে অর্থি আমাকে পাশ কাটিয়ে চলে গেলো। আমিও আমার ট্রেডমার্ক হাসি দ্বিতীয়স্তর থেকে প্রথমস্তরে নামিয়ে আনলাম। গন্তব্যে পৌঁছানোর তাগিদে পা বাড়ালাম। হঠাৎ এক দমকা হাওয়া এক রাশ ধুলো উড়িয়ে নিয়ে এলো। ধুলো থেকে বাঁচতে পিছনের দিকে মুখ ফেরালাম। অতিরিক্ত সতর্কতায় চোখটাও বুজে রাখলাম। মেঘের গুরু গম্ভীর গুড়গুড় আওয়াজে ধীরে ধীরে চোখ মেললাম। হিমশীতল এক ফোঁটা বৃষ্টির জল নাকের উপর পড়াতে আমি শিহরে উঠলাম। বৃষ্টি! কাঁধের থেকে দ্রুত ব্যাগ খুললাম। ছাতা বের করার জন্য ব্যাগে হাত ঢুকিয়েছি। কিন্তু, দূরে অর্থি আর ওয়াহেদকে দেখে ছাতাটা হাতে পেয়েও হাতটা বের করলাম না, ব্যাগের ভিতরেই রয়ে গেলো।

ওরাও বৃষ্টি টের পেয়েছে। কিন্তু, ওদের কাছে বোধহয় ছাতা নেই। ওয়াহেদ এক হাত অর্থির মাথার উপর, অন্য হাত নিজের মাথার উপর ধরে রেখে দ্রুতপায়ে হাঁটছে। সম্ভবত, কোন ছাউনি বা রিকশা কিংবা সি.এন.জি.-র খোঁজে। অর্থি দেখি তখনও হাসছে। কি জন্যে কে জানে। অর্থির হাসি দেখে আমার মুখের হাসি আরো বিস্তৃত হলো। কি জন্যে কে জানে!
দৈববাণীর মতো মনের ভিতর থেকে ভেসে এলো,
“বৃষ্টিস্নাত এক বর্ষার দিনে তোমার সাথে তার পরিচয়। সেদিন সে তার ছাতার নিচে আশ্রয় দিয়ে তোমাকে বৃষ্টির ছাঁট হতে রক্ষা করেছিল। আর আজ যখন সেই তার কাছে বৃষ্টির ছাঁট হতে রক্ষা পাবার জন্য কোন ছাতা নেই, তখন তুমি কি করে বৃষ্টি এড়াতে তোমার ছাতা মেলছো? এতটা বেঈমান তো তুমি নও।”
নাক দিয়ে আলতো শব্দে একটা নিঃশ্বাস ছাড়লাম। মনে মনে বললাম, “নাহ! এতটা বেঈমান তো আমি নই।” হাতের থেকে ছাতাটা ছেড়ে দিয়ে শুন্য হাত ব্যাগ থেকে বের করে আনলাম। এরই মাঝে শার্ট অনেকখানি ভিজে গেছে। ব্যাগের চেইন আটকে ঘুরে দাঁড়িয়ে হাঁটতে শুরু করলাম। আরেকবার এক ঝলক অর্থিকে দেখবার ইচ্ছাকে প্রশ্রয় দিলাম না। তারা গিয়েছে তাদের গন্তব্যে, আমাকে পৌঁছতে হবে আমার গন্তব্যে। কি হবে, খামোখা পিছুটানের বোঝা বাড়িয়ে।

বৃষ্টির তোড় বাড়ছে। মেঘের ওপারের সেইজনের পরিশ্রম আজ সার্থক, অন্তত আমার ক্ষেত্রে। কাকভেজা হয়ে চারপাশের লোকদের কৌতূহলী চোখ উপেক্ষা করে আমি এগিয়ে চলেছি। প্রথমে যে শীত শীত ভাবটা ছিল তা চলে গেছে, তার বদলে স্নিগ্ধ এক অনুভুতি আমার সমস্ত শরীর জুড়ে শিহরণ তুলে চলেছে। ছপছপ শব্দে রাস্তায় জমে ওঠা পানি ভেঙ্গে আমি হেঁটে চলেছি। পিচঢালা রাস্তায় পড়ন্ত বৃষ্টির ঝিরিঝিরি ধ্বনি আর আমার পানি ভাঙ্গার সৃষ্ট ছপছপ শব্দের মাঝে আমি বেশ একটা ‘সুললিত ছন্দ’ খুঁজে পেলাম। মনে পড়ে গেলো, বারী ভাইয়ের বলা ‘I’m still waiting’ গানের লাইনগুলো। কয়েক পা এগিয়ে থেমে গেলাম। যদিও বেশ কষ্ট হল, তবুও চোখ পিটপিট করে মেঘাচ্ছন্ন আকাশের দিকে তাকালাম। কেউ জানলো না, কেউ শুনলো না; কেবল মেঘের ভেলা টেনে নিয়ে যাওয়া সেই মাঝি ছাড়া, যেই মাঝিকে আমি অনুরোধ করেছিলাম আমার এই অনুবাদ করা গান একজনকে পৌঁছে দেওয়ার-

                   ' ওগো মেয়ে, আমার কপোলে গড়িয়ে নামা জলের দিকে তাকাও।
                          একবার দেখ, এ তো বর্ষার অবিরল ধারাই কেবল নয়,
                                এ যে আমার ভালোবাসার অশ্রুজল। '
